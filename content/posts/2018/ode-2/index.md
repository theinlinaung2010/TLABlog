---
title: "Ordinary Differential Equations − Part 2"
date: "2018-07-06"
slug: "ode-2"
categories:
  - "maths"
  - "science"
group: "ordinary differential equations"
tags:
  - "calculus"
  - "ode"
  - "oscillation"
---

**ကိန်းသေမြှောက်ဖော်ကိန်းရှိသော ODE များ**

[အရှေ့မှာပြောခဲ့သလို](http://theinlinaung.com/ode-1/) ODE ရဲ့အဖြေကိုရှာဖို့နည်းလမ်းတစ်ခုက အဖြေကိုမှန်းဆပြီး differential equation ထဲထည့်တွက်ပြီးတော့ လိုချင်တဲ့ရလဒ်ရသလားဆိုတာကြည့်ဖို့ပါပဲ။ ဒီလိုမှန်းထည့်တဲ့နည်းလမ်းက ပရမ်းပတာနိုင်တယ်ထင်ရင် ODE ကိုဖြေရှင်းတဲ့ နည်းလမ်းအချို့ကို ရှာဖွေနိုင်ပါတယ်။ ဒါပေမယ့် analytical နည်းလမ်းတွေကလည်း သူတို့ပုံစံနဲ့ကိုက်ညီတဲ့၊ တစ်နည်း အတန်ငယ်ရိုးရှင်းတဲ့ပုံစံတွေကိုပဲ ဖြေရှင်းနိုင်တာဖြစ်ပါတယ်။ အခုကျွန်တော်တို့နဲ့ ရင်းနှီးပြီ:သားပုံစံဖြစ်တဲ့ ကိန်းသေ x မြှောက်ဖော်ကိန်းပါတဲ့ ODE တွေကို လေ့လာမှာဖြစ်ပါတယ်။

အရှင်းဆုံးဥပမာတစ်ခုနဲ့စရအောင်။

$$ 
\frac{dx}{dt}=a 
$$

ဒီ equation က x ရဲ့ time အလိုက်ပြောင်းလဲမှုက ကိန်းသေ a ဖြစ်တယ်လို့ဆိုပါတယ်။ ဒါက ကိန်းသေအလျင်နဲ့သွားနေတဲ့ ဝတ္ထုတစ်ခုရဲ့တည်နေရာကိုဖော်ပြတဲ့ equation ဖြစ်နိုင်သလို a နှုန်းနဲ့ ပုံမှန်ငွေသွင်းနေတဲ့ ဘဏ်အကောင့်ထဲက ငွေပမာဏလည်းဖြစ်နိုင်ပါတယ်။ (ဘဏ်ထဲကို တစ်ပတ်မှတစ်ခါငွေသွင်းတယ်ဆိုရင် x တိုးနှုန်းက တိုးလိုက်၊ရပ်လိုက်ဖြစ်နေပါလိမ့်မယ်။ ဒါပေမယ့် တစ်ပတ်ထက်အများကြီ:ပိုကြီးတဲ့ကာလအတွက်တော့ ဒီ equation က လက်တွေ့နဲ့နီးစပ်ပါတယ်)။ ဘာပဲဖြစ်ဖြစ် ဒီ equation ကနေ x(t) ကိုရှာဖို့ အလွယ်တကူပဲ integrate လုပ်နိုင်ပါတယ်။

$$ 
x(t)=at+c 
$$

c က _integration constant_ ဖြစ်ပါတယ်။ Differetial equation က x ပြောင်းလဲနှုန်း (rate of change) ကိုပဲပြောတာဖြစ်လို့ အချိန်တစ်ခုမှာရှိတဲ့ x ရဲ့တန်ဖိုးကိုရှာဖို့ မလုံလောက်ပါဘူး။ ဥပမာ ကျွန်တော်က ဘဏ်ထဲကို တစ်ရက် ၁၀၀ ထည့်ရင် ၁၀ ရက်ကြာတဲ့အခါ ဘဏ်ထဲမှာဘယ်လောက်ရှိမလဲ။ ဒါကိုဖြေဖို့ စစချင်းမှာ ဘဏ်ထဲမှာဘယ်လောက်ရှိနေလဲဆိုတာကို သိရပါမယ်။ ဒီအချက်အလက်ကို _မူလအခြေအနေ (initial condition)_ လို့ခေါ်ပါတယ်။ t=0 မှာရှိတဲ့ x(0) ကိုသိရင် အပေါ်က equation ထဲကိုထည့်ပြီးတော့ c ကိုရှာနိုင်ပါတယ်။

$$
 x(0)=a.0 + c 
 $$

Initial condition က t=0 မှာသာသိနိုင်တာမဟုတ်ပါဘူး။ ဥပမာ t=3 မှာ x ဘယ်လောက်ရှိလဲဆိုတာသိရင်လဲ c ကိုရှာလို့ရပါတယ်။

$$
 x(3)=a.3+c 
 $$

ဟုတ်ပြီ။ Second order differential equation အတွက်ရော။

$$
 \frac{d^2y}{dt^2}=g 
 $$

ဒါဆို y ကိုရဖို့ နှစ်ခါ integrate လုပ်ရပါမယ်။

$$ 
\frac{dy}{dt}=gt+v 
$$

$$ 
y=\frac 12 gt^2 + vt + c 
$$

နောက်ဆုံးအဖြေမှာ integration ကြောင့်ဖြစ်တဲ့ကိန်းသေက နှစ်ခု (v, c) ဖြစ်သွားပါတယ်။ ဒီတော့ သူတို့ကိုရှာဖို့ မတူတဲ့ initial condition နှစ်ခုလိုပါတယ်။ ဒီဥပမာမှာ g ကို gravity ကြောင့်ဖြစ်တဲ့အရှိန်လို့မြင်နိုင်ပြီး y ကို အမြင့်တစ်နေရာကနေ အလွတ်ကျလာတဲ့ဝတ္ထုရဲ့ အမြင့်လို့မြင်နိုင်ပါတယ်။ ဒါဆို ဝတ္ထုရဲ့အမြင့် y(t) ကိုသိဖို့ ဥပမာ t=0 မှာရှိတဲ့ အမြင့် y(0) နဲ့ အလျင် $ \dot y(0) $ ကိုသိရပါမယ်။

$$
 y(0)=c 
$$

$$
 \dot y(t)=gt+v 
$$

$$ 
\dot y(0) = v 
$$

$$ 
y(t) =\frac 12 gt^2 + \dot y(0)t + y(0) 
$$

ဒီဥပမာနှစ်ခုကိုကြည့်ရင် first order equation မှာ ကိန်းသေတစ်ခုလိုအပ်ပြီး second order equation မှာ ကိန်းသေနှစ်ခုလိုအပ်တာကို တွေ့နိုင်ပါတယ်။ ဒီကိန်းသေတွေက initial condition တွေပေါ်မှာမူတည်ပြီး differential equation ကချုပ်ကိုင်ထားတာမဟုတ်တဲ့အတွက် free parameter တွေလို့ခေါ်ပါတယ်။

## Free oscillation

Harmonic oscillator တစ်ခု (ဥပမာ စပရိန်မှာဆွဲထားတဲ့အလေးတုန်း၊ ကြိုးဆွဲထားတဲ့ချိန်သီး) ကို အရွေ့တစ်ခု (initial displacement) ပေးလိုက်ရင် ပြန်လှန်ရွေ့လျားမှု (oscillation) ဖြစ်ပြီး အချိန်အလိုက်ပြောင်းလဲတဲ့ ပြင်ပအားသက်ရောက်မှုမရှိရင် free oscillation လို့ခေါ်ပါတယ်။ ဥပမာတစ်ခုအနေနဲ့ စပရိန်မှာဆွဲထားတဲ့အလေးတုန်းရဲ့ရွေ့လျားမှုကိုဖော်ပြတဲ့ differential equation ကိုကြည့်ရအောင်။ ဒီစနစ်မှာ အရေးပါတဲ့ကိန်းတွေဖြစ်တဲ့ mass, spring constant နဲ့ damping factor တို့ကိုပေါင်းစပ်ပြီး နယူတန်ဒုတိယနိယာမအရ force equation ကိုရေးပါမယ်။

$$
 F_{ext}=\sum F=ma 
$$

$$
 -kx-c \frac{dx}{dt}=m \frac{d^2x}{dt^2} 
 $$

$$
 m \frac{d^2x}{dt^2}+c \frac{dx}{dt}+kx=0 
$$

နောက်ဆုံးညီမျှခြင်းက dependent variable $ x $ နဲ့ independent variable $ t $ တို့ရဲ့ second order linear ordinary differential equation ဖြစ်ပါတယ်။ $ x $ တစ်ထပ်ကိန်းတွေနဲ့ပဲ ဖွဲ့စည်းထားတဲ့အတွက် homogeneous ODE လဲဖြစ်ပါတယ်။ ဒီညီမျှခြင်းကိုဖြေရှင်းဖို့ နည်းလမ်းတစ်ခုကတော့ $ x=Ae^{\alpha t} $ ကိုအစားသွင်းကြည့်ဖို့ပါပဲ။ ဒါဆိုရင် x ကို differentiate လုပ်တိုင်း $ \alpha $ နဲ့မြှောက်လိုက်ရုံပါပဲ။

$$ 
mA\alpha^2e^{\alpha t}+cA \alpha e^{\alpha t}+kAe^{\alpha t} 
$$

$$ 
Ae^{\alpha t}(m\alpha^2+c\alpha + k) 
$$

ဒီကိန်းကို 0 ဖြစ်နိုင်စေမယ့်အခြေအနေကိုရှာကြည့်ပါမယ်။ $ e^{\alpha t} $ က 0 မဖြစ်နိုင်ပါဘူး။ A က 0 ဖြစ်မယ်ဆိုရင် x ကလည်း အမြဲတမ်း 0 ဖြစ်နေတဲ့အတွက်အလွန်ပျင်းစရာကောင်းပါတယ်။ ဒီတော့ ကွင်းထဲကကိန်းကို 0 ပေးကြည့်ပါမယ်။

$$ 
m\alpha^2+c\alpha+k=0 
$$

ဒီညီမျှခြင်းမှာ ကိုယ်ပြောင်းလဲလို့ရတာ $ \alpha $ တစ်ခုပဲရှိပါတယ်။ ဒီတော့ $ \alpha $ တန်ဖိုးကိုရှာကြည့်ဖို့ quadratic formula လို့ခေါ်တဲ့ နှစ်ထပ်ကိန်းတန်းကိုဖြေရှင်းတဲ့ formula ကိုသုံးပါမယ်။

$$ 
\alpha=\frac{-b \pm \sqrt{b^2-4ac'} }{2a} 
$$

where, $ a=m, b=c, c'=k $

$$ 
\alpha=\frac{-c\pm \sqrt{c^2-4mk}}{2m} 
$$

$$ 
x=Ae^{(\frac{-c\pm \sqrt{c^2-4mk}}{2m})t}  
$$

ဒီအဖြေမှာ ပိုအသုံးများတဲ့သင်္ကေတတွေဖြစ်တဲ့ $ c=2m\gamma $ နဲ့ $ k=m\omega_0^2 $ တို့ကိုထည့်လိုက်ပါမယ်။ ဒါဆိုရင်−

$$ 
\alpha=-\gamma \pm \sqrt{\gamma^2 - \omega_0^2 } 
$$ 
နဲ့

$$ 
x=Ae^{(-\gamma \pm \sqrt{\gamma^2 - \omega_0^2})t } 
$$

တို့ကိုရပါမယ်။

ဒီအဖြေက လက်တွေ့မှာ ဘာကိုပြောချင်တာလဲဆိုတာ နောက်တစ်ပိုင်းမှာဆက်ရေးသွားပါမယ်။

အခုဖြေရှင်းသွားတဲ့ differential equation ရဲ့အဖြေကိုကြိုမသိပဲ $ x=Ae^{\alpha t} $ လို့ခန့်မှန်းချက်က ဘယ်ကနေဘယ်လိုရတာလဲလို့မေးနိုင်ပါတယ်။ အရှင်းဆုံးပြောရရင်တော့ $ e^\alpha $ ကို differentiate လုပ်ရင် သူပဲပြန်ရတဲ့အတွက် differential equation ကို ရိုးရိုးပေါင်းနှုတ်မြှောက်စားလုပ်လို့ရတဲ့ algebraic equation ပုံစံပြောင်းပြီး $ \alpha $ ကိုရှာတာဖြစ်ပါတယ်။ Linear homogeneous ODE တစ်ခုမြင်တိုင်း ဒီလို exponential form ကိုအစားသွင်းပြီးအဖြေတစ်ခုရှာလို့ရတာကို တွေ့ရပါတယ်။

> Do not conform to the pattern of this world, but be transformed by the renewing of your mind.
>
> _Interpreter of maladies_
