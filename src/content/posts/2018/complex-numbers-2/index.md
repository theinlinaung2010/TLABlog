---
title: "Complex number များကို ပေါင်း၊ နှုတ်၊ မြှောက်၊ စားလုပ်ခြင်း"
date: "2018-04-12"
slug: "complex-numbers-2"
categories:
  - "maths"
tags:
  - "arithmetic"
  - "complex number"
---

_ဖွင့်ဆိုချက် ၁။_ $ z_1 $ နဲ့ $ z_2 $ ဆိုတဲ့ complex number နှစ်ခုရှိမယ်ဆိုပါတော့။ သူတို့နှစ်ခုပေါင်းချင်ရင် real part အချင်းချင်း၊ imaginary part အချင်းချင်းပေါင်းရပါမယ်။

$$
 z_1=x_1+iy_1
$$

$$
 z_2=x_2+iy_2
$$

$$
 z_1+z_2=(x_1+x_2)+i(y_1+y_2)
$$

Complex number နှစ်ခုနှုတ်ခြင်းအတွက်ကလည်းအတူတူပါပဲ။

$z_1 $ နဲ့ $ z_2 $ ကိုမြှောက်ရင်ရော−


$$
z_1z_2 = (x_1+iy_1)(x_2+iy_2)=x_1x_2+ix_1y_2+ix_2y_1-y_1y_2
$$


$$
z_1z_2=(x_1x_2-y_1y_2)+i(x_1y_2+x_2y_1)
$$

Complex number နှစ်ခုမြှောက်ရင် ပုံမှန် real number နှစ်ခုမြှောက်သလိုပဲဖြန့်ချဖို့ ဖွင့်ဆိုထားပါတယ်။ ဖြန့်ချပြီး $ i^2=-1 $ ကိုထည့်လိုက်ရင် အပေါ်ကရလဒ်ကို ရပါလိမ့်မယ်။

Complex number တစ်ခုမှာ real part နဲ့ imaginary part က ကွဲကွဲပြားပြားရှိပါတယ်။ ဥပမာ real number 7 ဆိုရင် $ 7=2+5 $ ဖြစ်နိုင်သလို $ 7=3+4 $ လဲဖြစ်နိုင်ပါတယ်။ ဒါပေမယ့် $ z=3+4i $ ဆိုရင်တော့ real part က 3 ဖြစ်ပြီး imaginary part က 4 သာဖြစ်တဲ့အတွက် ဒီဂဏန်းတွေကို တစ်ခြားကိန်းဂဏန်းတစ်ခုစီနဲ့ အစားထိုးလို့မရပါဘူး။ အကျိုးဆက်အနေနဲ့ complex number နှစ်ခုတူညီတယ်ဆိုရင် real part အချင်းချင်း၊ imaginary part အချင်းချင်း တူညီပါတယ်။


$$
\text{if } z_1=z_2
$$


$$
x_1=x_2, y_1=y_2
$$

Real number $ x $ အတွက် $ -x $ ရှိသလိုပဲ complex number $ z $ အတွက် $ -z $ လည်းရှိပြီး real part ရော imaginary part ရောကို negative လုပ် (လက္ခဏာပြောင်း) ထားတာဖြစ်ပါတယ်။


$$
\text{if } z=x+iy
$$


$$
-z=-x-y

$$

နောက်တစ်ခုက real part ကိုဒီအတိုင်းထားပြီး imaginary part ကိုပဲ negative ယူနိုင်ပါတယ်။ ဒီလိုလုပ်တာကို complex conjugate ယူတယ်လို့ခေါ်ပါတယ်။


$$
z^*=x-iy
$$

$z^* $ ကို complex conjugate of z လို့ခေါ်ပါတယ်။ $ \overline{z} $ လို့လည်းရေးလေ့ရှိပြီး z bar လို့လည်းခေါ်လေ့ရှိပါတယ်။

အခု $ z $ နဲ့ $ z^* $ ကိုမြှောက်ကြည့်ပါမယ်။

$$
 zz^*=(x+iy)(x-iy)=x^2+y^2 \equiv  |z|^2\geq 0
$$

$\equiv  $ သ​င်္ကေတက identical ဖြစ်တာကိုပြတာဖြစ်ပြီး ညာဘက်ကကိန်းအနေနဲ့ define လုပ်ထားတယ်လို့ အဓိပ္ပာယ်သက်ရောက်ပါတယ်။ (ဒီသင်္ကေတနေရာမှာ is identical to/ is called as လို့အစားသွင်းပြီး ဖတ်နိုင်ပါတယ်)


$|z|=\sqrt{x^2+y^2} $ ကိုတော့ z ရဲ့ modulus, or absolute value လို့ define လုပ်ထားပါတယ်။ (Vector တစ်ခုရဲ့ absolute value or length နဲ့ သဘောတရားဆင်တူပါတယ်။) $ z $ နဲ့ $ z^* $ ကိုသိရင် real part နဲ့ imaginary part တွေကိုအလွယ်တကူရှာနိုင်ပါတယ်။

$$
 \text{Re} (z)=\frac{z+z^*}{2}
$$

$$
 \text{Im} (z) = \frac{z-z^*}{2i}
$$

Complex number နှစ်ခုစားရင်ရော။ မြှောက်နည်းကိုသိရင် စားတာကိုလည်းတွက်နိုင်ပါတယ်။ $ \frac{z_1}{z_2}=z_3 $ ဆိုရင် နှစ်ဘက်လုံးကို $ z_2 $ နဲ့မြှောက်လိုက်ရင် $ z_1=z_3 z_2 $ ရမယ်။ ဒီညီမျှခြင်းကနေ $ z_3 $ ရဲ့ real နဲ့ imaginary part တွေကိုရှာကြည့်ပါမယ်။

$$
\begin{aligned}
 x_1+iy_1&=(x_3+iy_3)(x_2+iy_2) \\
  &=x_3 x_2 + i (x_3 y_2)+i (y_3 x_2)-y_3 y_2 \\
  &=x_3 x_2 - y_3 y_2 + i(x_3 y_2 + y_3 x_2)
\end{aligned}
$$

Real part နဲ့ imaginary part အချင်းချင်းတူလိုက်ရင်−

$$
 x_1=x_3 x_2 - y_3 y_2
$$

$$
 y_1=x_3 y_2 + y_3 x_2
$$

ဆိုတဲ့ ညီမျှခြင်းနှစ်ကြောင်းရမယ်။ ဒီနှစ်ကြောင်းကိုယူပြီး $ x_3 $ နဲ့ $ y_3 $ ကိုရှာလိုက်ရင်−

$$
 x_3=\frac{x_1 x_2+y_1 y_2}{x_2^2+y_2^2}
$$

$$
 y_3=\frac{y_1 x_2-x_1 y_2}{x_2^2+y_2^2}
$$

ကိုရပါမယ်။

ပိုပြီးလွယ်တဲ့နည်းက z conjugate ကိုသုံးဖို့ပါပဲ။ $ \frac{1}{z}=\frac{z^*}{zz^*} $ လို့ရေးလို့ရပြီး $ zz^*=x^2+y^2 $ ဖြစ်တဲ့အတွက် $ \frac{1}{z_2} $ နေရာမှာ

$$
 \frac{1}{z_2}=\frac{x_2-iy_2}{x_2^2+y_2^2}
$$

ကိုထည့်ပြီး $ z_1 $ နဲ့မြှောက်လိုက်ရင် $ z_3 $ ကိုရပါပြီ။ ရလဒ်က အပေါ်ကအဖြေတွေနဲ့တူပြီး တွက်ရတာပိုတိုပါတယ်။ $ x_2^2+y_2^2 $ က real number ဖြစ်သွားတဲ့အတွက် ညီမျှခြင်းတစ်ကြောင်းလုံးကို real number တစ်ခုနဲ့စားလိုက်ရုံပါပဲ။

Complex conjugate ယူတာက imaginary part ကိုလက္ခဏာပြောင်းတာဖြစ်တဲ့အတွက် $ i $ ကို $ -i $ နဲ့အစားထိုးတာလို့လဲ ပြောလို့ရပါတယ်။ ဒီတော့ complex number နှစ်ခုပေါင်းပြီးမှ complex conjugate ယူတာနဲ့ complex conjugate ယူပြီးမှပေါင်းတာနဲ့ ရလဒ်အတူတူပါပဲ။

$$
 (z_1+z_2)^*=z_1^*+z_2^*
$$

$$
 (z_1z_2)^*=z_1^*z_2^*
$$

အပေါ်ကညီမျှခြင်းနှစ်ကြောင်းကို real နဲ့ imaginary part တွေခွဲတွက်ပြီး သက်သေပြနိုင်ပါတယ်။ နောက်ထပ်သိသာတာတစ်ခုကတော့ complex conjugate ယူတာက $ i $ တိုင်းကို $ -i $ ပြောင်းတာဖြစ်ပြီး ညီမျှခြင်းဟိုဘက်ဒီဘက်မှာရှိတဲ့ real နဲ့ imaginary part အချင်းချင်းတူညီတဲ့အတွက် ညီမျှခြင်းတစ်ကြောင်းလုံးမှာရှိတဲ့ $ i $ တွေကိုလက္ခဏာပြောင်းလိုက်ရင် ညီမျှခြင်းက ဆက်မှန်နေဦးမှာဖြစ်ပါတယ်။ ဒီတော့ complex equation တစ်ကြောင်းအတွက် complex conjugate တွေနဲ့ဖွဲ့စည်းထားတဲ့ နောက် equation တစ်ကြောင်းက အမြဲတမ်းရှိနေမှာဖြစ်ပါတယ်။
